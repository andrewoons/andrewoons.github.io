---
layout: post
title:  "Florin heeft een filosofie"
date:   2016-11-02 19:38:00 +0100
categories: florin
---
<img src="https://cdn-images-1.medium.com/max/1600/1*psfrM0wT9NZUrX4pUhv1Ew.jpeg" />
<br /><br />

In onze vorige post vertelden we al dat wij (Bas en Andre) op de middelbare school bezig waren met het onszelf aanleren van programmeren zodat we onze ideeën konden vertalen naar iets dat gewoon deed wat wij bedacht hadden. Hoe vet is dat, namelijk. In deze post vertellen we iets meer over waar we ons in 2012 mee bezighielden en hoe dat heeft geleid tot het bouwen van wat Florin nu is. Een stukje geschiedenis voor jou, een geheugensteun voor ons.

**Waardeoverdracht efficiënter en persoonlijker**

In de zomer van 2012 zaten wij in de vierde en lazen we veel online over startups en technologie. Toen er ineens geschreven werd over alternatieve en digitale munteenheden zoals bitcoin, beseften we dat geld als middel om waarde over te dragen ter discussie stond. (Als je geen idee hebt wat bitcoin is, kijk dan even [dit filmpje](https://www.theguardian.com/news/video/2014/apr/30/bitcoin-made-simple-video-animation) van 3 minuten voordat je verder leest.)

We begonnen dus met het bouwen van onze eigen bitcoin wallets, tot we erachter kwamen dat we veel liever ook mensen zonder verstand van programmeren wilden helpen om naar elkaar geld (eigenlijk: ‘waarde’) over te maken. Bijvoorbeeld via telefoonnummers. Dat deden (en doen) banken namelijk niet.

**People first**

Zo is het basisidee voor Florin geboren. Vervolgens zijn we als een gek gaan nadenken over transacties en betalingen en hoe wij denken dat dat zou moeten werken. We wilden niet per se de financiële wereld vooruit helpen, maar juist de mensen die er — gewild of ongewild — onderdeel van zijn. Als je namelijk goed kijkt naar je eigen transactieoverzicht, zul je zien dat je de meeste ‘waarde’ uitwisselt met mensen die je goed kent. Daarna komen de bedrijven waar je diensten of producten afneemt.

Het uiteindelijke doel van Florin is dat je veel meer inzicht krijgt in wat voor jou belangrijk is, wat voor jou waarde heeft. Als je nu in je bankierenapp terugscrollt wordt je niet echt wijzer, namelijk. Binnen Florin bouw je een levend dagboek. Niet om na te lezen, maar wel om slim te gebruiken. We willen jou namelijk graag helpen om iets te leren van waar je iedere maand je geld aan uitgeeft. Als je dit leren nog verder trekt, kom je in de wereld van betalingen die vooruit denken. Wij noemen dat conditionele betaling, omdat jij exact bepaalt wanneer (of: onder welke condities) het geld naar wie wordt overgemaakt.

**Vrienden boven geld**

Daar kan je echt zoveel kanten mee op. We verdrinken zelf ook in de mogelijkheden. Daarom we vertellen we het jullie nu al. Want ook al is Florin op dit moment een betaalapp, we openen niet voor niks met jouw vrienden en de ervaringen of momenten die je hebt gedeeld. Een titel, avatar of foto laat je veel makkelijker weten wat je belangrijk vindt dan een bedrag met twee cijfers achter de komma. Waarom we niet gelijk dat hele conditionele betalingen-ding bouwen, is omdat we ergens moeten beginnen. En graag bouwen op basis van jullie feedback.

Als Florin goed in elkaar zit, is het straks normaal om het veel minder over geld te hebben en meer bezig te zijn met de dingen die je echt belangrijk vindt. Zoals je vrienden.